<!DOCTYPE html>
<html lang="sr">
<head>
  <!-- Google tag (gtag.js) -->
  <script async src="https://www.googletagmanager.com/gtag/js?id=G-N3NPY3SWJB"></script>
  <script>
    window.dataLayer = window.dataLayer || [];
    function gtag(){dataLayer.push(arguments);}
    gtag('js', new Date());
    gtag('config', 'G-N3NPY3SWJB');
  </script>

  <meta charset="UTF-8">
  <meta name="viewport" content="width=device-width, initial-scale=1">

  <title>Eho – Aleksandar Gazibara</title>

  <!-- CSS / favicon zadržani kao kod tebe -->
  <link rel="stylesheet" href="style.css">
  <link rel="icon" type="image/png" href="/img/favicon.png">
</head>
<body>
  <main>
    <!-- Naslovi iz meta (ako nema author, ne prikazuje se) -->
    <h1>Eho</h1>
    <h2>Aleksandar Gazibara</h2>

    <!-- Ovde Pandoc ubacuje sadržaj tvoje .md priče -->
    <div style="text-align: center; margin: 2rem 0;">
    <p><img src="img/eho.png" width="280" alt="Eho"></p>
    </div>
    <p>Probudio sam se u prostoru koji mi je stran. Svetlost dolazi
    odnekud, soba kao da sama sija. Zidovi su beli i prazni. Bez
    prozora. Bez traga da je iko ovde ikada bio. Nema zvukova.<br />
    Znam da sam bio bolestan. Jasno se sećam. Kao i kreveta s metalnim
    stranama, braunile, mirisa joda.</p>
    <p>Ne sećam se da sam zaspao, ali evo me sada.<br />
    Na stolu ispred mene je tablet. Pitam se da li je tu zbog mene?
    Uzimam ga i kucam:</p>
    <p>“Zdravo?”</p>
    <p>Trepćući kursor zastane. I onda — rečenica. Na ekranu piše:</p>
    <p>[Bluehorizon chat open].</p>
    <p>“Ćao, deda.”</p>
    <hr />
    <p>S druge strane je moj unuk? Zbunjeno prebiram po sećanju.
    Poslednji put sam ga video kad je bio dete, a sada mi se obraća
    preko ekrana.</p>
    <p>“Nikola, sine… baš si porastao.”<br />
    “Ha ha, deda, da, rastem svaki dan. Kako si?”<br />
    “Hm, dobro.” rekoh, još uvek pokušavajući da se potpuno
    saberem.<br />
    “Deda, oduvek sam želeo da te pitam, kako glasi vokativ tvog imena?
    Kako tebe ljudi zovu, Vide?”<br />
    “Ha! Dugo me niko to nije pitao. Kad me zovu, kažu: ‘Vide, dođi.’ A
    kad me nema — onda nema ni vokativa.”<br />
    “A da li znaš koliko mi je godina?”<br />
    “18.”</p>
    <p>Broj mi se pojavio jasno, i bez napora.</p>
    <p>“Deda, ja tebe zapravo ne poznajem. Mislio sam da malo
    razgovaramo o tebi.”</p>
    <p>Zastao sam. Pažnja je trebalo da mi prija, ali osetih se kao da
    sam na granici nepoznatog.</p>
    <p>“O meni? Pa… ne znam odakle da počnem. Šta želiš da znaš?”</p>
    <p>Oćutasmo kratko.</p>
    <p>“Pa ne znam, ispričaj mi bilo šta.”</p>
    <p>“Evo,” rekoh konačno, “Sećam se letnjeg dana kada si kao mali
    jurio po dvorištu na svom plavom triciklu. Tvoj otac je stajao kraj
    kapije, a Anja nam je mahala iz kuhinje.”</p>
    <p>“Deda… ja nikad nisam imao tricikl.”</p>
    <p>Nešto u meni se steglo. Bio sam siguran da se dobro sećam.</p>
    <p>“Bluehorizon, memory edit – obriši podatak o triciklu”, odlučno
    otkuca Nikola.</p>
    <p>[Bluehorizon] Memory updated.</p>
    <p>“Deda, znaš li šta znači ‘Bluehorizon’?”</p>
    <p>[BH-VID347] thinking and formulating reply.</p>
    <p>“To si već pitao, zar ne? Nisam ti odgovorio? Čekaj… zar nisi
    upravo rekao isto?”<br />
    “Nisam, deda. Ovo je prvi put.”</p>
    <p>Osetih da gubim tlo pod nogama. Tanke niti realnosti spontano su
    se rasule.</p>
    <p>“Deda, šta si ti <em>voleo</em> da radiš?”<br />
    “Sviđa mi se kurziv, u odnosu na ono što nisam voleo, misliš? Voleo
    sam… da lutam po Dorćolu. Tu tišinu koja je moguća samo u zoru. I
    onu malu pekaru na ćošku… kako se zvala? Da li uopšte i dalje
    postoji?”<br />
    “Postoji! Često smo mama i ja prolazili tuda.”</p>
    <p>Nasmejah se. Ili sam to pomislio.</p>
    <p>“Deda, moram na faks. Nastavićemo!” reče Nikola, pa doda:</p>
    <p>“Bluehorizon, archive session. Update profile BH-VID347.”</p>
    <p>Na ekranu su se pojavili redovi:</p>
    <p>Saving chat (date: 06/06/2045 <span class="citation"
    data-cites="12:30PM">@12:30PM</span>) - DONE.<br />
    Updating user profile (BH-VID347) - DONE.<br />
    Session closed.</p>
    <hr />
    <h2 id="pozdrav-u-budućnost">Pozdrav u budućnost</h2>
    <p>Nikola je nedavno napunio osamnaest. Taj jubilej je više značio
    njegovim roditeljima, Anji i Damjanu, nego njemu. Insistirali su da
    tim povodom dobije poseban poklon.<br />
    Neko vreme se opirao, a onda rekao da želi Kawasaki – naravno
    električni, sa AI riding asistentom.</p>
    <p>Anja nije bila oduševljena tim izborom, ali ga je Damjan podržao.
    Dobio je zeleno svetlo, njegov rođendanski poklon će biti motor.</p>
    <p>Još jedan događaj obeležio je te dane: ozbiljan mejl od advokata
    Martinovića. Obavestio je Nikolu da je njegov deda, Vid, sastavio
    testament koji se tiče samo njega.<br />
    Martinović je predložio da se čuju putem video poziva, gde će mu
    sadržaj biti pročitan.</p>
    <p>Danas je bio taj dan.</p>
    <p>“Nikola, dobar dan.”<br />
    “Dobar dan…gospodine Martinoviću.” reče Nikola vidno zbunjen i s
    isčekivanjem.<br />
    “Bez brige, ovo neće dugo trajati. Testament je jednostavan. Tvoj
    deda ti je ostavio svoju Bluehorizon repliku, s jednim pravilom:
    možeš da mu pristupiš kada postaneš punoletan i jednom kratkom
    porukom:</p>
    <p>“Nikola, šaljem ti pozdrav u budućnost!”</p>
    <p>Nikola je zaćutao, preplavljen emocijama. Javio mu se deda kojeg
    se jedva sećao, što je u njemu prvo izazvalo iznenađenje, ali odmah
    potom i dozu straha i neizvesnosti.</p>
    <p>“Znam da je ovo zbunjujuće, ali mlad si i brzo ćeš sve shvatiti -
    ukratko, imaċes priliku da komuniciraš sa virtuelnom kopijom tvoga
    dede Vida. Stići će ti email od kompanije Bluehorizon sa svim
    potrebnim podacima. Molim te da za kameru potvrdiš da si sve razumeo
    i da si saglasan.”<br />
    “Potvrđujem,” izgovori Nikola tiše nego što je želeo.</p>
    <hr />
    <h2 id="pristup-i-instrukcije">Pristup i instrukcije</h2>
    <p><strong>From:</strong> info@bluehorizon.com<br />
    <strong>To:</strong> nikolap@gmail.com<br />
    <strong>Subject:</strong> Pristup i instrukcije</p>
    <p>Poštovani Nikola,</p>
    <p>U ovom emailu nalaze se svi podaci potrebni za pristup replici
    Vida Popovića – BH-VID347.</p>
    <p>Adresa: www.bluehorizon.com/BH-VID347<br />
    Korisničko ime: BH-NIK347<br />
    Lozinka: changemenow (molimo vas da je odmah po prijavi
    promenite)</p>
    <p>Kratke instrukcije:</p>
    <ul>
    <li>Za početak razgovora kliknite na <strong>START CHAT</strong> u
    gornjem desnom uglu.<br />
    </li>
    <li>Replike nisu u potpunosti pouzdane. Na raspolaganju su vam
    sledeći alati:<br />
    – upravljanje uspomenama (u slučaju nedoslednosti)<br />
    – ažuriranje profila</li>
    </ul>
    <p>Takođe možete pristupiti metapodacima (npr. datum rođenja, smrti
    itd.) pomoću komande:</p>
    <p><code>access metadata</code></p>
    <p>Meta-narrative, koji se aktivira automatski, omogućava uvid u
    pozadinske informacije o replici i načinu njenog funkcionisanja.</p>
    <hr />
    <h2 id="bh-vid347-conv.-init.">BH-VID347 conv. Init.</h2>
    <p>“Hajde da vidim šta radi deda”, pomisli Nikola. “Kako beše… START
    CHAT, aha, evo ga!”</p>
    <p>„Zdravo, DJEDE!“ otkuca Nikola razdragano.<br />
    „Djede? Ok, može i tako“, napisa Vid. „Zdravo, Džoni
    Makaroni!“<br />
    “Hahaha, deda, duhovit si.”<br />
    “Da, neki ljudi tako misle”, reče Vid.</p>
    <p>“Koje si filmove voleo, deda?”<br />
    „Hm… najviše staru školu. Kjubrik, Bergman, ponešto od Finčera.
    Voleo sam i ono što ostaje neizrečeno.“<br />
    „Zvuči mi poznato. Danas su to generativni filmovi: AI glumci,
    virtuelne scene.“<br />
    “Čudno je to kako se svet menja. A da li si nekad gledao stare,
    prave filmove?”<br />
    “Jesam, deda, naravno. Tata me je vodio u bioskop, nisam baš toliko
    mlad. Žao mi je što s tobom nikad nisam išao.”</p>
    <p>BH-VID347 thinking and formulating reply.</p>
    <p>“Makaroni, šta si još hteo da me pitaš?”<br />
    “Hm, da… više sam konstatovao. Žao mi je što ti i ja nikad nismo
    išli zajedno u bioskop.”</p>
    <p>BH-VID347 thinking and formulating reply.</p>
    <p>“Makaroni, koje ti filmove voliš?”<br />
    “Dobro, deda, hajde da promenimo temu. A kako je sve to sa tvojom
    replikom počelo? Nisam te do sada pitao.”</p>
    <p>BH-VID347 thinking and accessing meta-narrative.</p>
    <p>“Naišao sam na oglas kompanije Bluehorizon pukom igrom slučaja.
    Nudili su neku vrstu digitalnog zapisa ličnosti. Ne umem bolje da
    objasnim. Tvoja baka i ja već neko vreme nismo bili zajedno, ali
    imao sam ušteđevinu. Želeo sam da ti ostavim mogućnost da
    komuniciramo u budućnosti, na neki način. Imao sam niz seansi sa
    Bluehorizon AI sistemom kako bih ga trenirao da generiše mene. Zvuči
    malo nebulozno, haha.”</p>
    <p>“Ali, nestao si iz mog života dok si bio živ.”</p>
    <p>BH-VID347 thinking and formulating reply.</p>
    <p>“Makaroni, šta si još hteo da me pitaš?”<br />
    “Deda, kako si ti umro?” upita Nikola bolno shvatajući apsurd takve
    formulacije.</p>
    <p>BH-VID347 thinking and formulating reply.</p>
    <p>“Makaroni, šta si još hteo da me pitaš?”</p>
    <p>Nikola se uznemireno promeškoljio. Počeo je da naslućuje granicu
    preko koje replika nije mogla da pređe. Sumnja mu se uvlačila pod
    kožu. Možda je previše očekivao od ovog digitalnog susreta.</p>
    <p>Setio se da postoji opcija čitanja metapodataka.</p>
    <p>Nikola: access metadata<br />
    [Bluehorizon]: accessing metadata.<br />
    Nikola: BH-VID347, uzrok smrti.<br />
    Bluehorizon: Karcinom pluća.<br />
    Nikola: Koje su još informacije na raspolaganju?<br />
    Bluehorizon: Medicinski izveštaj, psihološki izveštaj.<br />
    Nikola: Medicinski izveštaj. – hladno otkuca.</p>
    <p><strong>Medicinski izveštaj</strong><br />
    - Stadijum 4, karcinom pluća.<br />
    - Očekivani životni vek: kraći od šest meseci.<br />
    - Dugotrajna zavisnost od heroina.<br />
    - Višestruki pokušaji lečenja – bezuspešni.</p>
    <p>Nikola pročita izveštaj sa velikom pažnjom, u šoku i konačno
    suočen s tragom istine. Posle kratke pauze, nastavi.</p>
    <p>Nikola: Psihološki izveštaj<br />
    Bluehorizon: Vid Popović, poslednja psihološka procena u trenutku
    završetka replikacije:</p>
    <ul>
    <li>Promena ličnosti povezana sa zloupotrebom droga.<br />
    </li>
    <li>Težak poremećaj u porodičnim odnosima usled zavisnosti.<br />
    </li>
    <li>Težak oblik depresije (lečen), bez suicidalnih tendencija.</li>
    </ul>
    <p>Nikoli se prevrnuo stomak. Shvatio je da o svom dedi nije znao
    ništa. Niko ga u porodici nikada nije pominjao. Bio je siguran da je
    sve na neki način povezano: dedina bolest, problemi, porodica koja
    ga se suštinski odrekla.</p>
    <hr />
    <h2 id="zatišje">Zatišje</h2>
    <p>Nikola je ostatak dana proveo u svojevrsnoj, samonametnutoj
    tišini. Odlučio je da privremeno prekine kontakt sa replikom,
    odložio je telefon i laptop i pokušao da sabere misli.</p>
    <p>Nedavni događaji iz temelja su uzdrmali njegove predstave o dedi
    i porodici. Znao je da je na tragu nečega što možda neće biti
    prijatno, ali bi moglo da otvori sve rane i pruži im priliku da
    zaista počnu da zaceljuju.</p>
    <p>Shvatio je da i sam nosi breme porodičnog ćutanja, nevidljivog
    pakta i nepisanih pravila. Ipak, osećao je da je nadomak nečega što
    bi moglo sve da promeni.</p>
    <p>Sa majkom je oduvek imao prisniji odnos. Otac ga jeste voleo, ali
    je bio rezervisan i često zamišljen, odsutan u sopstvenim mislima.
    Zato je znao da će o svemu morati da razgovara s njom.</p>
    <p>Nije, međutim, znao kako da taj razgovor počne. Koje pitanje bi
    moglo da otvori sve o čemu se do tada ćutalo? Misli su mu se
    smenjivale bez reda.</p>
    <p>Na kraju je presekao. Sutra će se suočiti sa istinom, bez obzira
    na sve.</p>
    <hr />
    <h2 id="anja">Anja</h2>
    <p>„Majka…“<br />
    „Niki… kikiriki!“<br />
    „Hah, nemoj, znaš da me to nervira.“<br />
    „Dobro, Nik, šalim se. Spremaš se da kreneš?“<br />
    „Da, ali… hteo sam nešto da te pitam,“ reče Nikola, shvativši koliko
    je sve delovalo jednostavnije juče dok mu se odmotavalo u glavi.</p>
    <p>„Hajde, Nikolo, i ja sam malo u gužvi — pucaj!“ reče Anja, još
    uvek užurbana, dok je Hypercook završavao njen doručak kao i svakog
    jutra.</p>
    <p>„Mama, zašto nikad ne razgovaramo o dedi Vidu?“ konačno
    izusti.</p>
    <p>Anji se ote težak uzdah. Pitanje je bilo na mestu, ali došlo je
    nenajavljeno i nagovestilo da će ubrzo promeniti sve.</p>
    <p>„Sine, da li moramo o tome sada?“ reče, istovremeno shvatajući
    koliko je taj pokušaj da izbegne razgovor zapravo slab.</p>
    <p>„Razgovarao sam sa dedom i saznao neke stvari.“ reče Nikola kao
    da su mu razgovori sa replikom postali nepobitna stvarnost.</p>
    <p>„Molim?!“ reče Anja, skamenjena od neverice.</p>
    <p>„Da, izvini — razumem da zvuči suludo,“ reče Nikola. „Pokušaću da
    objasnim… deda mi je testamentom zaveštao svoj digitalni otisak. Već
    neko vreme ćaskam sa tom replikom.“</p>
    <p>„Nikola, ja ne mogu… zašto? Zašto nam nisi rekao da se to
    dešava?“ reče Anja, aktivirajući odbrambeni mehanizam ljutog
    roditelja.</p>
    <p>„Mama, nije važno. Bilo mi je neobično, ali nisam tome pridavao
    veliki značaj.“</p>
    <p>„Šta želiš da znaš?“ reče Anja, pokušavajući da kaže što
    manje.</p>
    <p>„Saznao sam dosta o dedi kroz ‘razgovor’ s njim,“ reče Nikola
    praveći znak navodnika prstima.<br />
    „Ali svaki put kada sam pokušao da ga pitam nešto o sebi, osetio sam
    neki otpor. Nejasan. Osim toga, deda Vid je svojevrsna tabu tema u
    kući. Neka vrsta slepe mrlje, zar ne? Od njega ne mogu da saznam
    ništa više, ali nadao sam se da ću od tebe moći.“</p>
    <p>„Nik“ reče Anja tiho, klonuvši, predajući se i prebirajući
    misli.<br />
    „Hajde, sedi… Moram da javim da ću kasniti.“</p>
    <p>…</p>
    <div style="text-align: center; margin: 2rem 0;">
    <p><img src="img/eho.png" width="280" alt="Eho"></p>
    </div>
    <p>Probudio sam se u prostoru koji mi je stran. Svetlost dolazi
    odnekud, soba kao da sama sija. Zidovi su beli i prazni. Bez
    prozora. Bez traga da je iko ovde ikada bio. Nema zvukova.</p>
    <p>Znam da sam bio bolestan. Jasno se sećam. Kao i kreveta s
    metalnim stranama, braunile, mirisa joda.</p>
    <p>Ne sećam se da sam zaspao, ali evo me sada.</p>

    <br>
    <a href="index.html" class="back">← Nazad na početnu</a>
  </main>
</body>
</html>
