---
title: "Sen"
author: "Aleksandar Gazibara"
---

![Sen](img/sen.png)

Morao bih do prodavnice, nisam izlazio dva dana – pomisli Senad, koji je s manjim poteškoćama već neko vreme pokušavao da se navikne na svoj novi penzionerski život.  

Njegov novi ritam podrazumevao je kupovinu novina, odlazak do obližnje piljarnice po namirnice i povremeni obilazak Pošte. I dalje je redovno poručivao knjige preko interneta. Moglo bi se reći da mu je čitanje to bila neka vrsta hobija.  

Budući da nikada nije zasnovao porodicu, niko ga nije redovno obilazio, a nije imao ni redovne kontakte sa komšijama u zgradi. Svoj radni vek proveo je radeći kao činovnik u Dunav osiguranju. Kolege će ga pamtiti kao nekoga ko je bio neupadljiv, marljiv u meri u kojoj je to bilo potrebno, diskretan i relativno povučen.  

Nekim kolegama čak ni posle nekoliko meseci otkako je otišao u penziju nije padao na pamet, sve dok ih neko direktno na njega ne bi podsetio.  

Senad je bio pouzdan radnik, ali se ni po čemu nije isticao i za njim nisu ostale nikakve anegdote koje bi kolektiv mogao da prepričava sve dok potpuno ne potone u zaborav.  

## Rutina

Počeo pomalo i da uživa u svojim novim ritualima. Čak je počeo i da upoznaje ljude koji su radili u lokalima koje je skoro svakodnevno posećivao.  

- U pošti: gospođa Ruža.  
- U piljarnici: vlasnik Darko.  
- Na kiosku: mlađa devojka Bojana.  

Sa svakim od njih izgradio je jedan mali, komšijski odnos. To je na neki način bio njegov novi socijalni život.  

– Zdravo, komšija! Dajte malo kajmaka i manju pogaču – uzvikne Senad.  
– Odmah stiže, gospodine Neneziću – odgovori mu Darko dok hitro pakuje i istovremeno motri na ostale kupce u radnji.  

– Je l’ danas isto, komšija? – upita ga Bojana na kiosku.  
– Isto, komšinice – odgovori Senad, pakujući novine.  

– Penzija već? – upita gospođa Ruža.  
– Da, sve znate! – odgovori Senad.  

*Nisam ni znao koliko je moguće uživati u malim stvarima i malim razgovorima. Fini komšiluk, pre penzije ništa od ovoga nisam primećivao. Možda je to i starost.*

## Promena

Jedno jutro, Senad se probudio znatno kasnije nego obično. Od početka se nije osećao kao da je sve u redu. Nije potpuno vladao svojim telom, misli su mu bile rasute, a njegov stan mu je odjednom izgledao pomalo nepoznato.  

*Hm, danas je sve pomalo drugačije* – pomisli Senad. – *Da li možda da ne idem nikuda...*  

Seo je da se odmori, ne osećajući punu težinu tela. Nije tome pridavao veliki značaj. Nakon nekog vremena odlučio je da ipak obiđe lokale u uobičajenom redosledu.  

Kročio je u piljarnicu u kojoj je već bio veći red. Pomisli kako je i to drugačije nego inače i da je možda bolje da nije ni izlazio. Ali, Darko će ga primetiti i možda će ga pustiti preko reda. Ipak sam ja penzioner.  

Onda primeti da niko ne obraća pažnju na njega.  

*U moje vreme... pa ja bih prvi pustio stariju osobu pre sebe* – pomisli Senad rezignirano.  

Sada je već neko vreme proveo u tom redu, čekajući Darkov pozdrav. Darko ga nije primećivao. Niko iz reda ga nije pogledao, niti mu se obratio.  

Kada je konačno stigao na red, Darko pogledom prelete preko njega, a onda se obrati nekome iza.  

– Izvolite, gospođo – reče Darko, pomalo nervozno.  
– Molim Vas, dvesta grama pečenice – reče gospođa, šireći miris parfema.  

– Darko? – zausti Senad.  

Darko nastavi da uslužuje.  

– Darko?! – reče Senad nešto glasnije, ali mu se i samom činilo da i dalje nije dovoljno glasno. Ostade zbunjen.  

*O čemu se radi? Bar je Darko uvek bio pristojan. Kuda ide ovaj svet... Nije mi ni potrebno ništa, zapravo.*  

Senad izađe iz lokala uz mešavinu ljutnje i razočaranosti.  

Hajde samo još do kioska po novine, pa da se vraćam. Ovaj dan je dosta loše krenuo.  

– Dobar dan – reče Senad, nadajući se da će konačno imati makar kakav-takav razgovor. Od jutra nije ni s kim progovorio ni reč.  

Bojana je bila zagledana u svoj mobilni telefon.  

– Dobar dan?  

Bojana podignu glavu.  

*Ah, konačno* – pomisli Senad. Međutim, Bojana je samo ostala zagledana u daljinu. Činilo mu se da gleda pravo kroz njega.  

– Bojana, da li mogu da Vas zamolim za novine?  

Bojana ostade zagledana još nekoliko trenutaka, a onda joj se lice iskrivi u osmeh.  

*Pa, zaista, konačno* – pomisli Senad.  

– Dobro jutro, komšinice, šta ćemo danas? – upita Bojana.  

Senad ostade zbunjen, okrenu se i vide gospođu iz Darkovog lokala, a onda se pomeri u stranu. Bojana i gospođa ostadoše u živom razgovoru, a Senad odluči da je vreme da ode.  

Neko vreme je razmišljao da li da proveri penziju ili da jednostavno ode kući da se odmori od svega. Hodajući sa svojim teškim mislima nije ni primetio da je već ispred pošte. A kako se već tu našao, odluči da ipak uđe.  

Kako je prilazio šalteru, ču gospođu Ružu kako komentariše sa koleginicom:  

– Šta bi sa onim finim gospodinom, ne mogu imena da mu se setim.  
– Nenezić? – reče mlađa koleginica... Senad?  
– Da, vi mladi tako lepo i lako pamtite. Nema ga već neko vreme, zar ne?  
– Da, on obično utorkom, ali nisam ga videla danas.  

Senad ostade skamenjen. Posmatrao i slušao ovaj razgovor dok je praktično rukom bio naslonjen na šalter, gledajući pravo kroz prozor, pomerajući glavu levo–desno prateći dinamiku razgovora.  

Oseti kako se nešto u njemu ruši, na trenutak oseti veliku slabost, a onda izađe iz pošte i nestade iza ugla.

